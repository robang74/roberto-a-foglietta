<html>
<head>
  <title>Il fenomeno Grillo spiegato agli Europei</title>
  <style>
    body {
      margin: 0 auto;
      width: 744px;
      font-family: Source Serif Pro, serif;
      line-height: 32px;
      font-weight: 400;
      color: rgba(0, 0, 0, 0.7);
      font-size: 21px;
    }
    h1, h2, h3 {
      font-family: Source Sans Pro, Helvetica, Arial, sans-serif;
    }
    h1 a, h1 a:visited {
      color: inherit;
      text-decoration: none;
    }
    h1 {
      line-height: 48px;
      font-weight: 600;
      color: rgba(0, 0, 0, 0.85);
      font-size: 42px;
      margin: 32px 0 20px;
    }
    h2 {
      line-height: 32px;
      font-weight: 600;
      color: rgba(0, 0, 0, 0.85);
      font-size: 26px;
      margin: 28px 0;
    }
    h3 {
      line-height: 28px;
      font-weight: 600;
      color: rgba(0, 0, 0, 0.85);
      font-size: 21px;
      margin: 24px 0;
    }
    p {
      margin: 32px 0;
    }
    .created, .published {
      color: rgba(0, 0, 0, 0.55);
      font-size: 15px;
      line-height: 15px;
      margin: 20px 0;
    }
    .created + .published {
      margin-top: -12px;
    }
    blockquote {
      font-family: Georgia, Source Serif Pro, serif;
      font-style: italic;
      font-size: 24px;
      line-height: 36px;
      margin: 48px 120px;
      text-align: center;
    }
    a {
      word-wrap: break-word;
      outline: none;
      text-decoration: none;
      background-color: transparent;
      border: 0;
      color: #008CC9;
    }
    a:hover {
      text-decoration: underline;
    }
    a:visited {
      color: #8C68CB;
    }
    .center {
      text-align: center;
    }
    iframe {
      display: block;
      margin: 44px auto;
    }
    *:not(pre) + pre, pre:first-of-type {
      margin-top: 32px;
      padding-top: 32px;
    }
    pre:only-of-type {
      margin: 32px 0;
      padding: 32px;
    }
    pre {
      background: #F3F6F8;
      overflow-x: auto;
      display: block;
      font-size: 13px;
      font-family: monospace;
      line-height: 13px;
      padding: 0 32px 32px;
      white-space: pre;
    }
    a.embedded {
      background: #F3F6F8;
      display: block;
      padding: 32px;
      margin: 32px 0;
    }
    img {
      height: auto;
      max-width: 100%;
    }
    .slate-image-embed__resize-full-width img {
      width: 100%;
    }
    .series-logo {
      width: 48px;
      height: 48px;
      box-sizing: border-box;
      background-clip: content-box;
      border: 4px solid transparent;
      border-radius: 6px;
      object-fit: scale-down;
      float: left;
    }
    .series-title {
      font-size: 16px;
      font-weight: 600;
      vertical-align: top;
    }
    .series-description {
      color: rgba(0,0,0,.6);
      font-weight: 400;
      font-size: 14px;
      line-height: 20px;
    }
    div {
      margin: 32px 0;
    }
  </style>
</head>
<body>
    <img src="https://media.licdn.com/mediaC5612AQHsUtzeUi393g" alt="" title="" />
      <h1><a href="https://www.linkedin.com/pulse/il-fenome-grillo-spiegato-agli-europei-roberto-a-foglietta">Il fenomeno Grillo spiegato agli Europei</a></h1>
    <p class="created">Created on 2017-01-07 19:34</p>
  <p class="published">Published on 2017-01-07 20:03</p>
  <div>
  <p><em>Published on January 7, 2017</em></p> 
  <h3>Premessa</h3> 
  <p>Pseudo biografia comica di un <a href="http://it.wikipedia.org/wiki/Beppe_Grillo" target="_blank">personaggio pubblico</a>, anche detta satira [¹] − perché <a href="https://www.linkedin.com/pulse/lovvio-non-esiste-roberto-a-foglietta/" target="_blank">l'ovvio va spiegato</a> − definito da <a href="http://it.wikipedia.org/wiki/Beppe_Grillo" target="_blank">wikipedia</a> un comico e politico Italiano.</p> 
  <h3>Si apra il sipario!</h3> 
  <p>L'idea di una giuria popolare alla <a href="http://it.wikipedia.org/wiki/Maria_De_Filippi" target="_blank">Maria De Filippi</a> per <a href="https://www.linkedin.com/pulse/giudicare-%C3%A8-diventato-inutile-roberto-a-foglietta/" target="_blank">giudicare</a> il mestiere dei giornalisti sta suscitando polemiche ma nessuno che s'interroga su come migliorare l'idea, ovviamente...</p> 
  <blockquote>
    Grillo è un comico. E' esente dalla verità, deve far ridere. Quello è il suo mestiere. 
  </blockquote> 
  <p>Per far ridere di più, ha creato un <em>partito-non-partito</em> dotato di uno <em>non-statuto</em> e gli Italiani lo hanno votato in massa (al 33%) perché erano stufi di gente che li faceva piangere. A parità di presa per i fondelli hanno ben pensato: <em>meglio un comico che ci fa ridere </em>(alla Grillo)<em> che dei pagliacci che ci fanno piangere!</em> (alla <a href="http://www.stephenkingit.com/wp-content/uploads/2016/04/it_sk_it.png" target="_blank">Stephen King</a>)</p> 
  <p>Per quanto riguarda la comicità, Grillo ha vinto la lotteria anche sulla scelta del nome e del motto di partito. Per il motto di partito ha preso il "<em>vaffanculo</em>" che era qualcosa che la gente aveva in pancia da parecchio tempo. Per il nome del <em>partito-non-partito</em> ha preso <em>5 stelle</em> cioè lo standard degli hotel che frequenta. Visto che c'era roba di pancia apparve subito ovvio chiamarlo <em>movimento</em> piuttosto che <em>partito-non-partito</em>, che porta pure sfiga e ha quel filo di <a href="http://it.wikipedia.org/wiki/Disturbo_bipolare" target="_blank">bipolarismo</a> <a href="http://it.wikipedia.org/wiki/Bipolarismo" target="_blank">politico</a> che nel frattempo era passato di moda.</p> 
  <p>Praticamente un genio. È di quelli che sbuccia un arancia e pensa: <em>adesso con la scorza cosa ci faccio? Succo di frutta!</em> Scopre che qualcuno lo ha già fatto e allora s'incazza e va in TV e li sputtana: <em>La chiamate aranciata, ma in piccolino ci scrivete al 12%. Certo! Perché il 12% è la scorza dell'arancia!</em> Capito? Noi genovesi funzioniamo così.</p> 
  <p>Purtroppo quelli della lobby del <a href="http://www.ilpost.it/2015/12/24/una-poltrona-per-due-finale/" target="_blank">succo d'arancia concentrato</a> non l'hanno presa bene e lo hanno fatto cacciare dalla RAI a pedate, per alcuni anni non ha potuto lavorare in TV.</p> 
  <p>In pratica si raccontava le barzellette allo specchio perché allora i Social ancora non li avevano inventati. Se sei un tipo estroverso, ti piacciono le donne e ti mettono in una prigione mediatica, ti prende l'incazzatura. Non poteva mica dire che era stata la lobby del succo d'arancia, non gli avrebbe creduto nessuno. Figurati, la <a href="http://it.wikipedia.org/wiki/Fanta" target="_blank">Fanta</a>, così tenerosa!</p> 
  <p>Così s'inventò la favola per la quale avrebbe denunciato in TV che i <a href="http://it.wikipedia.org/wiki/Partito_Socialista_Italiano" target="_blank">Socialisti</a> rubavano e i <a href="http://it.wikipedia.org/wiki/Banda_Bassotti" target="_blank">Socialisti Cattivoni</a> lo avevano ostracizzato. Evidentemente, sperava anche lui di andare all'estero richiedente asilo come rifugiato politico perché i commercialisti ci dicono che all'estero si pagano meno tasse. Comunque, i Socialisti all'elezioni imminenti hanno preso più voti, ma molti di più. Praticamente, gli Italiani li hanno mandati al governo. Infatti quando <a href="http://it.wikipedia.org/wiki/Bettino_Craxi" target="_blank">Craxi</a> si alzò in parlamento e disse "<em>forse dovremmo smetterla di rubare...</em>", non lo hanno nemmeno fatto finire e lo hanno cacciato a pedate. Fuori dal parlamento c'era già la gente a bersagliarlo di monetine nemmeno fosse la <a href="http://it.wikipedia.org/wiki/Fontana_di_Trevi" target="_blank">fontana di Trevi</a>: "<em>cazzo, se sei stanco di rubare vai in Tunisia questa è l'Italia!</em>" anche i giudici si sono imbestialiti e hanno fatto <a href="http://it.wikipedia.org/wiki/Mani_pulite" target="_blank">mani pulite</a>, poi un <a href="http://it.wikipedia.org/wiki/Italia_dei_Valori" target="_blank">partito</a>. Gli Italiani è gente che ha le idee chiare e quando s'<a href="http://goo.gl/5h9WVY" target="_blank">arrabbiano</a>... mica scherzano. Poi hanno eletto <a href="http://it.wikipedia.org/wiki/Silvio_Berlusconi" target="_blank">Berlusconi</a>, l'imprenditore del fare, che però è scivolato sulla <a href="http://it.wikipedia.org/wiki/Procedimenti_giudiziari_a_carico_di_Silvio_Berlusconi#Il_caso_Ruby" target="_blank">nipote di Mubarak</a>!</p> 
  <p>Ma torniamo indietro, a quando Grillo era ancora ostracizzato. Allora, immagino che sarà andato dalla Casaleggio Associati e gli avrà detto: <em>vi offro un caffé, cosa mi consigliate per sfondare in TV?</em> Questi, lo avranno guardato dalla testa ai piedi come un alieno con la parrucca della nonna e gli avranno risposto con grande senso dello humor, così per dire: "<em>fai come </em><a href="http://it.wikipedia.org/wiki/Maurizio_Crozza" target="_blank"><em>Crozza</em></a><em>" </em>− che invece è pelato e poi mica c'è solo la RAI c'è anche LA7 −<em> "imita i politici"</em>. Lui ci ha pensato lì, su due piedi: <em>Crozza è troppo bravo, poi pettinatura, lacca, abiti da scena, comparse, tutta roba che costa!</em> e ritornando a bomba con il pensiero al caffè che aveva promesso, avrà pensato "<em>ma andate a fare in c...</em>". È in quel momento che ha avuto il colpo di genio: <em>imito un partito, faccio un </em><a href="http://it.wikipedia.org/wiki/V-Day" target="_blank"><em>vaffaday</em></a><em>. </em>È così che sono partiti, mandando a quel paese, ma con un <a href="http://it.wikipedia.org/wiki/Andamento_lento/Tamboo-tamboo_da_r%C3%A8#Andamento_lento" target="_blank">andamento lento</a>.</p> 
  <p>Invece la cosa gli è sfuggita di mano. Le risse scoppiano sempre così: <em>Vaffanculo a chi?</em></p> 
  <p>Un genio, capito! Ha fatto venire i sorci verdi ai partiti con <a href="http://en.wikipedia.org/wiki/Zero-based_budgeting" target="_blank">zero budget</a>. Poi si è trovato la <a href="http://en.wikipedia.org/wiki/Virginia_Raggi" target="_blank">Raggi</a> come Sindaca della <a href="http://en.wikipedia.org/wiki/Rome" target="_blank">Città Eterna</a>. La quale per prima cosa ha stroncato la candidatura di Roma alle Olimpiadi e per seconda ha messo in subbuglio le partecipate del Comune, oppure viceversa ma poco importa l'ordine. Fine del magna magna sereno: <a href="http://it.wikipedia.org/wiki/Lega_Nord" target="_blank">Roma Ladrona</a>, <a href="http://it.wikipedia.org/wiki/Mafia_italiana_e_appalti#Mafia_Capitale" target="_blank">Mafia Capitale</a>... tutti <a href="http://it.wikipedia.org/wiki/Dolce_vita_(periodo)" target="_blank">dolci ricordi</a> del passato. A <a href="http://it.wikipedia.org/wiki/Cinecitt%C3%A0" target="_blank">Cinecittà</a> si sono guardati in faccia l'un l'altro e si sono detti: <em>e ora, a cosa ci ispiriamo? dobbiamo inventarcele le trame delle serie TV</em>? Insomma c'è molta gente che non l'ha presa bene, abituata a mangiare e a <a href="http://www.ilgiornale.it/news/politica/indagato-aver-detto-stai-sereno-1182483.html" target="_blank">stare serena</a>. Gli italiani s'incazzano quando gli togli il piatto da davanti specie se non hanno ancora finito d'<a href="http://it.wikipedia.org/wiki/La_grande_abbuffata" target="_blank">abbuffarsi</a>. Perciò, Grillo ha detto "<em>oops,</em> <em>sono un po' stanchino...</em>", come <a href="http://it.wikipedia.org/wiki/Forrest_Gump" target="_blank">Forrest Gump</a>, "<em>ritorno a fare il comico</em>" e pensava di svignarsela. Sveglio lui! Ma mica sei Craxi, dove vai? Torna un po' qui...</p> 
  <p>Quelli che lo avevano preso sul serio: "<em>oh, ma ci molli? Ti mettiamo alla forca!</em>"</p> 
  <blockquote>
    E' un casino! Fare il comico è pericoloso in Italia. La gente ti prende sul serio! 
  </blockquote> 
  <p>Ora il 60% degli italiani si è messo in testa che vuole un <em>duce illuminato</em>, una guida <a href="http://es.wikipedia.org/wiki/Honestidad" target="_blank"><em>honesta</em></a>. Praticamente l'onestà, che significa <em>onore,</em> ma con l'h di <em>Deborah</em> e se siete della <a href="http://it.wikipedia.org/wiki/Generazione_X" target="_blank">generazione X</a> sapete cosa intendo: un'<a href="http://it.wikipedia.org/wiki/Colpo_grosso_(programma_televisivo)" target="_blank">onestà che fotte</a>... Non è roba da poco.</p> 
  <p>Bisogna darglielo questo <a href="http://www.youtube.com/watch?v=u-Heclsnxi0&amp;t=4s" target="_blank">dittatore illuminato</a>. Gli Italiani mica sono cittadini maturi a cui puoi rispondere: <em>cari, la dittatura non è consona a un paese democratico e civile</em>. D'altra parte fare Capo di Stato, un comico, è una cosa impegnativa. Non siamo mica in America che è una super-potenza con armi nucleari, estesa come un continente fra il Canada e il Messico. Noi siamo meno dell'uno percento del globo. Abbiamo dei vicini di casa che sono persone <a href="http://it.wikipedia.org/wiki/Germania" target="_blank">serie</a> e <a href="http://it.wikipedia.org/wiki/Francia" target="_blank">istruite</a>. Il rischio del ridicolo è serio.</p> 
  <p>Questa storia dell'<em>Honestà</em> fa paura, specie per l'h (<em>hasta la vida, siempre</em>) che rimanda al sub-comandante <a href="http://it.wikipedia.org/wiki/Che_Guevara" target="_blank">Che Guevara</a> che è tornato di moda con la pubblicità della <a href="http://www.youtube.com/watch?v=rqXkHHg8B0U" target="_blank"><em>Ceres, c'è</em></a><em>: ci vuole un eroe in città</em>. L'assonanza c'è e molti hanno fatto confusione. Questo è il <em>vero</em> motivo per cui il <a href="http://www.ansa.it/sito/notizie/speciali/referendum/2016/12/03/referendum-4-dicembre_f833e5f1-bbe6-465d-9160-748056e59991.html" target="_blank">NO a Renzi</a> ha preso il 60% delle preferenze. Praticamente, come al <a href="http://it.wikipedia.org/wiki/Referendum_abrogativo_del_1974_in_Italia" target="_blank">referendum per il divorzio</a>, un plebiscito che non si vedeva dal 1974. Hanno votato contro anche quelli di sinistra oltre a quelli di destra che sono sempre stati segretamente nostalgici. Sono rimasti fuori quelli che non sapevano − <em>cara/o vado a votare</em> e poi vanno dall'amante e si scordano di votare − e quelli che vorrebbero il Papa come capo di Stato (e sono <a href="http://www.lastampa.it/2015/01/30/italia/cronache/eurispes-plebiscito-per-papa-francesco-z4mYqdMzJvc3zkB8BR4SwL/pagina.html" target="_blank">il 90% degli Italiani</a>). Perdoniamoli, non hanno ancora capito che il Papa è già un Capo di Stato e si chiama Stato della<a href="http://it.wikipedia.org/wiki/Citt%C3%A0_del_Vaticano" target="_blank"> Città del Vaticano</a>. Per il momento non hanno ancora deciso di invadere l'Italia, almeno finché il <a href="http://it.wikipedia.org/wiki/Concordato" target="_blank">Concordato</a> rimane in vigore, poi si vedrà...</p> 
  <p>Insomma. Se non ci vediamo o ci sentiamo più... mi hanno <em>preso</em> sul serio!</p> 
  <h3>Attenzione!</h3> 
  <p>Nel titolo, la parola <em>Europei</em> si riferisce ai cittadini d'Europa e non ai tornei di calcio. Così, giusto per non fraintenderci. <a href="http://it.wikipedia.org/wiki/Forza_Italia" target="_blank">Forza Italia</a> e viva gli <a href="http://it.wikipedia.org/wiki/Nazionale_di_calcio_dell%27Italia" target="_blank">Azzurri</a>, <em>siempre</em>!</p> 
  <h2>Indice di tutti gli articoli pubblicati</h2> 
  <ul> 
   <li><a href="https://www.linkedin.com/pulse/indice-articoli-roberto-a-foglietta" target="_blank">Project Management, Decision Making, Technology Innovation, Leadership &amp; Creativity, Economia, Cultura, Società e Costume, Progetti, Idee e di divulgazione</a>.</li> 
  </ul> 
  <h2>Condividi</h2> 
  <p>(C) 2017, <a href="http://www.roberto.foglietta.name" target="_blank">Roberto A. Foglietta,</a> testo licenziato con&nbsp;<em>Creative Common&nbsp;Attribuzione - Non commerciale - Condividi allo stesso modo 3.0 Italia</em>&nbsp;(<a href="http://creativecommons.org/licenses/by-nc-sa/3.0/it/deed.it" target="_blank">CC BY-NC-SA 3.0 IT</a>).</p> 
  <h2>Note</h2> 
  <p>[¹] La satira si fa sugli uomini di potere, sui politici, non sui comici... Errato! Prendiamo l'Euro è una <a href="http://it.wikipedia.org/wiki/Moneta_legale" target="_blank">fiat-currency</a> ovvero un derivato del debito pubblico al pari di altre monete di corso nominale. Esiste un mercato per queste monete che si chiama <a href="http://it.wikipedia.org/wiki/Foreign_exchange_market" target="_blank">Forex</a>. Quando esiste un mercato esistono i <a href="http://it.wikipedia.org/wiki/Strumento_derivato" target="_blank">derivati</a>: "<em>compro/vendo X sterline/dollari/euro a valore Y il giorno Z</em>". Se ci sono i derivati esiste un mercato per i derivati altrimenti come fanno domanda e offerta a incontrarsi? Perciò esistono i derivati dei derivati. La satira su un comico è Satira, ovvero un derivato su un derivato. Semplice, no?</p>
 
</div>
</body>
</html>