<html>
<head>
  <title>La misura dell'innovazione</title>
  <style>
    body {
      margin: 0 auto;
      width: 744px;
      font-family: Source Serif Pro, serif;
      line-height: 32px;
      font-weight: 400;
      color: rgba(0, 0, 0, 0.7);
      font-size: 21px;
    }
    h1, h2, h3 {
      font-family: Source Sans Pro, Helvetica, Arial, sans-serif;
    }
    h1 a, h1 a:visited {
      color: inherit;
      text-decoration: none;
    }
    h1 {
      line-height: 48px;
      font-weight: 600;
      color: rgba(0, 0, 0, 0.85);
      font-size: 42px;
      margin: 32px 0 20px;
    }
    h2 {
      line-height: 32px;
      font-weight: 600;
      color: rgba(0, 0, 0, 0.85);
      font-size: 26px;
      margin: 28px 0;
    }
    h3 {
      line-height: 28px;
      font-weight: 600;
      color: rgba(0, 0, 0, 0.85);
      font-size: 21px;
      margin: 24px 0;
    }
    p {
      margin: 32px 0;
    }
    .created, .published {
      color: rgba(0, 0, 0, 0.55);
      font-size: 15px;
      line-height: 15px;
      margin: 20px 0;
    }
    .created + .published {
      margin-top: -12px;
    }
    blockquote {
      font-family: Georgia, Source Serif Pro, serif;
      font-style: italic;
      font-size: 24px;
      line-height: 36px;
      margin: 48px 120px;
      text-align: center;
    }
    a {
      word-wrap: break-word;
      outline: none;
      text-decoration: none;
      background-color: transparent;
      border: 0;
      color: #008CC9;
    }
    a:hover {
      text-decoration: underline;
    }
    a:visited {
      color: #8C68CB;
    }
    .center {
      text-align: center;
    }
    iframe {
      display: block;
      margin: 44px auto;
    }
    *:not(pre) + pre, pre:first-of-type {
      margin-top: 32px;
      padding-top: 32px;
    }
    pre:only-of-type {
      margin: 32px 0;
      padding: 32px;
    }
    pre {
      background: #F3F6F8;
      overflow-x: auto;
      display: block;
      font-size: 13px;
      font-family: monospace;
      line-height: 13px;
      padding: 0 32px 32px;
      white-space: pre;
    }
    a.embedded {
      background: #F3F6F8;
      display: block;
      padding: 32px;
      margin: 32px 0;
    }
    img {
      height: auto;
      max-width: 100%;
    }
    .slate-image-embed__resize-full-width img {
      width: 100%;
    }
    .series-logo {
      width: 48px;
      height: 48px;
      box-sizing: border-box;
      background-clip: content-box;
      border: 4px solid transparent;
      border-radius: 6px;
      object-fit: scale-down;
      float: left;
    }
    .series-title {
      font-size: 16px;
      font-weight: 600;
      vertical-align: top;
    }
    .series-description {
      color: rgba(0,0,0,.6);
      font-weight: 400;
      font-size: 14px;
      line-height: 20px;
    }
    div {
      margin: 32px 0;
    }
  </style>
</head>
<body>
    <img src="https://media.licdn.com/mediaC5612AQHxtoZwXJa4Sg" alt="" title="" />
      <h1><a href="https://www.linkedin.com/pulse/la-misura-dellinnovazione-roberto-a-foglietta">La misura dell'innovazione</a></h1>
    <p class="created">Created on 2016-05-18 15:37</p>
  <p class="published">Published on 2016-05-19 01:54</p>
  <div>
  <p><em>Published on&nbsp;May 19, 2016</em></p> 
  <h2>L'innovazione</h2> 
  <p>Riguardo alla&nbsp;definizione di "<em>innovazione</em>" mi piace l'etimologia perché è meno soggetta ad interpretazioni: <a href="http://www.etimo.it/?term=innovare" target="_blank"><em>cambiare l'ordine stabilito delle cose per farne di nuove</em></a>. A ben vedere si tratta di una descrizione ancora più generica di quella di "<em>progresso</em>": <a href="http://www.etimo.it/?term=progresso" target="_blank"><em>movimento in avanti; avanzamento; incremento; miglioramento</em></a>. Infatti l'etimologia di innovazione non ci dice se il nuovo sarà migliore del vecchio.</p> 
  <blockquote>
    Intuitivamente ci aspettiamo l'innovazione porti&nbsp;un miglioramento di qualcosa, un progresso di qualche genere. 
  </blockquote> 
  <h2>Il fatturato</h2> 
  <p>A prima vista si potrebbe pensare che questo “qualcosa” da migliorare possa essere il fatturato.&nbsp;</p> 
  <p>Una delle prime cose che mi hanno insegnato è che il fatturato non è un <a href="https://it.wikipedia.org/wiki/Indicatore_chiave_di_prestazione" target="_blank">indice chiave di prestazione</a> [KPI] significativo in senso assoluto perché si può avere grandi fatturati e margini minimi. In estrema sintesi e semplificazione:</p> 
  <ul> 
   <li><a href="https://it.wikipedia.org/wiki/Margine_operativo_lordo" target="_blank">Margine Operativo Lordo</a> (MOL) = Fatturato * index(MOL)</li> 
  </ul> 
  <p>Inoltre l'aumento del fatturato può comportare come conseguenza la riduzione dell'indice&nbsp;del margine operativo lordo:</p> 
  <div class="slate-resizable-image-embed slate-image-embed__resize-full-width"> 
   <img data-media-urn="urn:li:digitalmediaAsset:C5612AQGvuQrB_btcwQ" src="https://media.licdn.com/dms/image/v2/C5612AQGvuQrB_btcwQ/article-inline_image-shrink_400_744/article-inline_image-shrink_400_744/0/1520189180549?e=1746057600&amp;v=beta&amp;t=YLXdrsVieYqWy3wQ785wk3GA1OOwPRxl-WQ5JzLTAio"> 
  </div> 
  <p>I grandi fatturati sono un rischio quando essi sono abbinati a basse marginalità perché basta un piccolo errore oppure basta un piccolo cambiamento&nbsp;per mandare in passivo il bilancio trimestrale.</p> 
  <p>Sebbene il passivo non sia un fatto di per sé negativo, purché esso sia previsto all'interno di una strategia di più lungo periodo, <a href="http://www.ilsole24ore.com/art/finanza-e-mercati/2013-01-30/amazon-rialzo-083744.shtml" target="_blank">basti pensare ad Amazon</a>.&nbsp;Si può obbiettare che i grandi fatturati godano della proprietà della <a href="https://it.wikipedia.org/wiki/Legge_dei_grandi_numeri" target="_blank">legge dei grandi numeri</a> e quindi di una variabilità relativa limitata ma possiamo avere dei ragionevoli&nbsp;dubbi che si possa fare una tale inferenza 1:1 anche per i mercati di massa.</p> 
  <h2>I flussi di cassa</h2> 
  <p>Quando in questo scenario facciamo entrare i flussi di cassa può succedere che un'azienda con un operatività&nbsp;in positivo risulti invece sofferente in termini della bilancia dei pagamenti e di tutto quanto ne consegue. </p> 
  <p>Questo ci fa capire un po' meglio perché in Italia il fatturato è considerato una panacea. Se si considera che <a href="http://www.italiaoggi.it/news/dettaglio_news.asp?id=201604061309151686" target="_blank">i ritardi sui pagamenti sono cresciuti del 150% dal 2010 al 2016</a>&nbsp;allora aumentare il fatturato aiuta molto ad ottenere nuove linee di finanziamento a breve termine. Poi qualcosa sarà...</p> 
  <p>Quindi quel “<em>qualcosa</em>” non è il fatturato, non soltanto, non è così semplice.</p> 
  <h2>Gli indicatori chiave</h2> 
  <p>Gli indicatori principali (KPI) che vanno a determinare il ricavato netto di un'azienda o di un'attività imprenditoriale sono: a) l'indice del margine operativo lordo; b) l'indice di redditività delle attività accessorie; c) l'indice di politica finanziaria; d) l'indice di politica fiscale.</p> 
  <ul> 
   <li><a href="http://www.roberto.foglietta.name/pub/approccio-innovativo-indici-bilancio.pdf" target="_blank">Fatturato * Index(a) * Index(b) * Index(c) * Index(d) = Netto</a></li> 
  </ul> 
  <p>Per completezza d'informazione: l'equazione sopra è a variabili implicite nel senso che, ognuna di esse corrisponde a un KPI di bilancio. Si può comprendere&nbsp;che i quattro indici, sopra menzionati, sono funzioni di altri indici finanziari [¹] che possono essere usati per calcolare il ritorno sul capitale proprio (<a href="https://it.wikipedia.org/wiki/Return_on_equity" target="_blank">ROE</a>) mentre qui è presentata, a scopo divulgativo, un'analogia di quel concetto.</p> 
  <p>Per contro si potrebbe intendere che il fatturato, o il suo rapporto con il ricavato netto oppure il <a href="https://it.wikipedia.org/wiki/Return_on_sales" target="_blank">ROS</a>,&nbsp;uno di questi da solo, sia un indicatore determinante (KPI) ma già sopra è stato affermato un concetto diverso che nel proseguo sarà presentato sotto diverse sfumature.</p> 
  <h2>Le attività accessorie</h2> 
  <p>Le attività accessorie sono quelle attività che non sono caratteristiche dell'impresa e/o di immediato supporto alle attività del suo business core. Potrebbero essere delle attività con prospettiva di crescita tali per le quali valga la pena siano oggetto di una spin-off. </p> 
  <p>Ad esempio, <a href="http://mashable.com/2012/01/20/kodak-digital-missteps/#POqQ1idcpZqw" target="_blank">Kodak inventò la tecnologia per la fotografia digitale</a> ma non la sviluppò mai come attività a se stante perché fu ritenuto, a ragione, che tale attività sarebbe andata in concorrenza con quella principale. Il problema è che quello che non fece Kodak, la concorrenza a se stessa, lo fecero altri e il primato nella pellicola non salvò l'azienda.</p> 
  <blockquote>
    Le attività accessorie sono come Cenerentola peccato che ci dimentichiamo spesso che a fare&nbsp;la differenza sia stata la zucca! 
  </blockquote> 
  <p>Se non possono essere attività a se stanti comunque non è detto che siano attività prive di valore e che non siano oggetto di un cambiamento a seguito&nbsp;di&nbsp;un'innovazione riguardante il business core o viceversa. </p> 
  <p>Perciò in generale non andrebbero trascurate e andrebbero&nbsp;considerate caso per caso. Però, per il contesto di questo discorso, immaginiamo che siano attività marginali - vediamo se questo assunto ci porta a delle conclusioni positive.</p> 
  <p>Ad esempio, un azienda che abbia un eccesso di alcune risorse può sotto-impiegarle in attività marginali perché rendere poco è meglio che rendere niente. </p> 
  <ul> 
   <li>Se queste risorse sono anche capitale umano allora occorre tenere in considerazione anche&nbsp;l'aspetto motivazionale. </li> 
   <li>Se le attività marginali, non sono solo a minore valore aggiunto, ma anche emotivamente frustranti, il rischio concreto è quello di ottenere un serio abbattimento della creatività e/o della produttività anche nelle attività di core business. </li> 
   <li>Se la creatività o la motivazione non sono un elementi determinanti fra il personale significa che c'è molto spazio per l'automazione e/o una migliore informatizzazione.</li> 
  </ul> 
  <p>Alla saturazione della capacità produttiva&nbsp;le eventuali attività marginali&nbsp;subiranno una riduzione ma il rendimento netto crescerà perché l'impiego di risorse nell'attività caratteristica ne aumenta la redditività. Altrimenti significa che l'azienda avrebbe maggiore interesse ad espandere le attività accessorie&nbsp;piuttosto che quelle caratteristiche.</p> 
  <ul> 
   <li>Se <u>le cose non vanno così</u>, bisogna cominciarsi a porsi delle domande.</li> 
  </ul> 
  <h2>Il margine operativo lordo</h2> 
  <p>Abbiamo appurato che l'aumento del fatturato non è necessariamente un evento positivo perché il rendimento&nbsp;netto dipende da come variano quattro indici, primo fra i quali il MOL. Ma questo da solo non è ancora un indice determinate.</p> 
  <p>Qualora si riesca ad aumentare il fatturato e il MOL significa che si è riusciti, ad esempio, ad aumentare le vendite in una situazione nella quale la capacità produttiva non era sfruttata appieno. Le maggiori vendite aumentano i volumi e questo aumenta il margine contributivo unitario perché le spese fisse sono allocate su maggiori volumi fintanto che&nbsp;la capacità produttiva risulti in eccesso. </p> 
  <p>Un altro modo per aumentare fatturato e MOL è quello di aumentare i prezzi di vendita a parità di volume ma questo significa che l'azienda aveva bisogno di una migliore politica di marketing oppure di potenziare la forza&nbsp;vendita.</p> 
  <p>C'erano le condizioni per crescere e sono state sfruttate. Bene! Fin qua è il mondo che conoscevamo e poi?</p> 
  <h2>L'aumento dei volumi</h2> 
  <p>Aumentare i volumi di vendita significa aumentare la produzione, quindi aumentare le forniture, che&nbsp;porta il vantaggio di poter chiedere ai fornitori maggiori sconti volume purché i fornitori abbiano anch'essi capacità in eccesso e non è detto che sia vero. Inoltre, se il processo produttivo è molto <a href="https://it.wikipedia.org/wiki/Produzione_snella" target="_blank">lean</a> tutto bene altrimenti aumenta anche il capitale investito a causa dei maggiori volumi di materie prime, semilavorati e prodotto finito in magazzino e sulla linea di produzione. </p> 
  <p>Questo significa che l'azienda deve aumentare la sua esposizione ma a seconda delle fonti di finanziamento l'indice di politica finanziaria potrebbe peggiorare. Se l'azienda è lean, devono esserlo anche i suoi fornitori e venditori strategici altrimenti l'aumento di volumi sarà limitata&nbsp;dai colli di bottiglia a monte (supply chain) e valle (dealers network).</p> 
  <p>Inoltre, se l'attività è ad alto valore aggiunto, l'aumento di volumi genererà un aumento del carico di lavoro per tutta l'area di supporto dei clienti. Se il post-sale non riesce a sostenere adeguatamente l'offerta di valore, il rischio concreto è che i clienti ritardino i pagamenti (peggioramento dell'indice di politica finanziaria) oppure non rinnovino i contratti di servizio (riduzione delle vendite e della fedeltà all'acquisto).</p> 
  <p>Aumentare la capacità di gestione del cliente dopo la vendita per un prodotto o servizio complesso non è affatto banale: si suppone che i tecnici siano molto qualificati, cosa che implica un lungo periodo di apprendimento oppure che la gestione avvenga su più livelli, cosa che permette la diluizione delle competenze ma allunga i tempi di risposta e in alcuni casi la qualità del supporto. </p> 
  <p>Se il supporto cliente post-sale non è già su più livelli non è banale crearli. Gestire questo aspetto attraverso partner esterni anche meno: può essere inizialmente più facile da fare ma poi si può perdere molto sulla capacità di gestire la <a href="https://it.wikipedia.org/wiki/Catena_del_valore" target="_blank">catena del valore</a>&nbsp;con il rischio di diventare una commodity.</p> 
  <h2>Fatturato vs MOL</h2> 
  <p>L'aumento del fatturato a scapito del MOL è una tattica (breve termine), non una strategia (lungo termine). Inoltre è intrinsecamente rischiosa: l'aumento dei volumi al fine di aprire nuove linee d'immediato finanziamento peggiora l'indice di politica finanziaria, se non è associato con una politica di vendita&nbsp;oculata.</p> 
  <p>In generale, per quanto detto sopra, c'è il rischio concreto che i primi tre indici peggiorino e poco ci consolerebbe che l'indice di politica finanziaria migliori a seguito dell'abbattimento dell'imponibile. Una tale tattica non è consigliabile se non in concomitanza con una politica di vendita che riduca sensibilmente i tempi di riscossione dei crediti commerciali&nbsp;e quindi migliori i flussi di cassa a vantaggio dell'azienda. </p> 
  <p>In questo caso aumentare i volumi anche a scapito del MOL può portare un temporaneo beneficio a patto che non si sovraccarichi il supporto clienti e/o non si trasmetta alla clientela una svalutazione del prodotto e/o non si inneschi una guerra dei prezzi con la concorrenza. Soprattutto questi ultimi due aspetti dovrebbero metterci seriamente sull'attenti.</p> 
  <p>A causa della concorrenza quel “<em>qualcosa</em>” non è nemmeno il MOL perché il prodotto o il servizio ad alto margine di oggi è destinato ad essere la <em>commodity</em> di domani.</p> 
  <h2>Il marketing e le vendite</h2> 
  <p>In generale il marketing e le vendite [M&amp;S] sono e devono essere coinvolte in un'attività di innovazione perché è importante comprendere le informazioni disponibili riguardo ai mercati di riferimento e a quelli potenziali. Inoltre bisogna preparare per tempo M&amp;S a presentare ai clienti le innovazioni che si progetta di fare, siano esse di processo o di prodotto, purché esse siano percepibili o percepibili dalla clientela.</p> 
  <p>Ad esempio una catena certificata di fornitori non è immediatamente percepibile dal cliente se non viene appropriatamente comunicata&nbsp;tramite il M&amp;S: "<em>latte proveniente da allevamenti biologici certificati</em>". Un miglioramento in termini di lean (capacità di produrre a piccolo lotti con minori sprechi) può essere presentata come "<em>forniture rapide</em>" e "<em>a ridotto impatto ambientale</em>" (minori sprechi). Perciò un'innovazione può produrre benefici che vengono amplificati da una buona politica di M&amp;S, ovviamente.</p> 
  <p>Detto questo, poi tralasciamo il marketing e le vendite: diciamo che le sappiamo fare molto bene perché non è da ieri che ci si occupa&nbsp;di questi due aspetti.</p> 
  <h2>Conclusione</h2> 
  <p>A questo punto potremmo chiederci qual'è lo scopo dell'innovazione? Come si misura il suo valore? Se quanto proposto in questo post rappresenta per noi una novità, allora per noi questa è già un'innovazione perché un sistema azienda equilibrato è già un vantaggio competitivo. Il rischio è che fin qua ci siano arrivati già in molti.</p> 
  <blockquote>
    Lo scopo dell'innovazione è di rendere il nostro sistema&nbsp;azienda&nbsp;più competitivo. 
  </blockquote> 
  <p>Lo scopo dell'innovazione è quello di rendere un'azienda più competitiva ma competitiva rispetto a cosa? Ai concorrenti, ovvio. No, non è così ovvio!</p> 
  <p>La concorrenza tradizionale si sta evolvendo in <a href="https://www.amazon.com/Co-Opetition-Adam-M-Brandenburger/dp/0385479506" target="_blank">concorrenza cooperativa</a> che è un concetto che ha iniziato a essere descritto intorno al <a href="https://www.amazon.com/Cooperation-Competition-Among-Primitive-Peoples/dp/0765809354" target="_blank">1935</a>.&nbsp;Inoltre i servizi o prodotti accessori, che inizialmente potevano portarci indirettamente del valore aggiunto e facilitare le nostre vendite, con il tempo possono rendere la nostra offerta di valore una commodity.</p> 
  <blockquote>
    Nessun vantaggio competitivo è per sempre. 
  </blockquote> 
  <p>La misura dell'innovazione è ancora più difficile perché se il concetto odierno di vantaggio competitivo è più sfumato che in passato, lo è necessariamente anche la sua misura.&nbsp;Anche qualora si avesse un concorrente di riferimento, è abbastanza improbabile che si abbiano dati attendibili e in tempo reale che lo riguardino quindi sarebbe piuttosto difficile fare una valutazione analitica precisa che sia anche attuale. </p> 
  <p>Prendere decisioni su dati corretti ma non attuali non serve a molto e nemmeno il viceversa. Questo però non ci deve scoraggiare perché ci sono dei tratti distintivi che individuano l'innovazione e che ci permettono anche di stimarne una misura relativa.</p> 
  <blockquote>
    La misura dell'innovazione è il differenziale competitivo fra quello che era la nostra proposta di valore di ieri e quella che offriremo domani. 
  </blockquote> 
  <p>Quando si parla di innovazione si parla di cultura aziendale dell'innovazione perché non esiste un vantaggio competitivo che duri per sempre. Perciò l'innovazione deve fare leva&nbsp;sulla naturale propensione dell'essere umano ad esplorare le novità e sul desiderio individuale e collettivo di migliorare se stessi.</p> 
  <h2>Indice di tutti gli articoli pubblicati</h2> 
  <ul> 
   <li><a href="https://www.linkedin.com/pulse/indice-articoli-roberto-a-foglietta" target="_blank">Project Management, Decision Making, Technology Innovation, Leadership &amp; Creativity, Economia, Cultura, Società e Costume, Progetti, Idee e di divulgazione</a>.</li> 
  </ul> 
  <h3>Articolo esterno consigliato</h3> 
  <ul> 
   <li>[¹] <a href="http://www.roberto.foglietta.name/pub/approccio-innovativo-indici-bilancio.pdf" target="_blank">Approccio Innovativo agli Indici di Bilancio in Forma di Esercizio</a> (2014)</li> 
  </ul> 
  <h2>Condividi</h2> 
  <p>(C) 2016, Roberto A. Foglietta, testo licenziato con <em>Creative Common&nbsp;Attribuzione - Non commerciale - Condividi allo stesso modo 3.0 Italia</em> (<a href="http://creativecommons.org/licenses/by-nc-sa/3.0/it/deed.it" target="_blank">CC BY-NC-SA 3.0 IT</a>).</p>
 
</div>
</body>
</html>